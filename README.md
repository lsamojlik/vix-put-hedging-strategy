________________________________________
<div align="center">

<b>
Dynamiczne wzrosty i euforia na rynku - czy to sygnał spadku? Czy warto zabezpieczyć portfel?</b>

</div>

________________________________________
Założenia badania:

•	Wielu inwestorów długoterminowych staje przed dylematem: z jednej strony nie chcą realizować zysków i sprzedawać akcji, w które wierzą, z drugiej – obawiają się krótkoterminowej korekty. Rozwiązaniem może być hedging, czyli krótkoterminowe zabezpieczenie portfela poprzez instrumenty pochodne – np. kontrakty na VIX lub opcje put na indeks S&P 500.

•	Dane: S&P 500 (z bazy Kaggle https://www.kaggle.com/datasets/paveljurke/s-and-p-500-gspc-historical-data?resource=download) oraz VIX (źródło: Yahoo Finance, biblioteka yfinance).

•	Okres badania: 01.01.1990 – 30.10.2025

•	Horyzonty analizy: 2 tygodnie = 10 dni roboczych; 1 miesiąc = 20 dni roboczych; 3 miesiące = 60 dni roboczych.

•	Analiza skupia się na krótkoterminowej ochronie portfela, dlatego badane są zmiany indeksu S&P 500 i wskaźnika VIX 10, 20 i 60 dni w przód.
________________________________________

Podsumowanie

1.	Euforia rynkowa nie musi oznaczać rychłej korekty. Dane pokazują, że rynek częściej kontynuuje wzrosty mimo niskiego poziomu VIX. Jeśli na rynku trwa hossa, a VIX pozostaje niski – nie traktuj tego automatycznie jako sygnału końca wzrostów.
2.	Po okresach silnych rynkowych wzrostów w środowisku niskiego VIX rośnie prawdopodobieństwo wzrostu zmienności, ale niekoniecznie spadków na szerokim rynku. Niemniej, analiza zachowania indeksu VIX względem odległości S&P 500 od średnich kroczących (SMA) nie potwierdza istnienia wyraźnej zależności między kierunkiem trendu (hossa/bessa) a poziomem zmienności. Wskaźnik VIX nie „czyta” trendu, lecz reaguje na wzrost niepewności i nagłe zmiany oczekiwań inwestorów.
3.	Najbardziej przewidywalne „skoki” VIX poprzedzają wydarzenia, które mogą zmienić narrację rynkową – takie jak posiedzenia FOMC, publikacje danych makroekonomicznych czy decyzje dotyczące polityki monetarnej. Wzrost popytu na opcje zabezpieczające przed tymi wydarzeniami prowadzi do wzrostu ich cen, a tym samym podbicia wartości VIX.
4.	Zmiany VIX są więc bardziej czułe na ryzyko informacyjne i emocjonalne niż na samą fazę cyklu giełdowego. To oznacza, że nawet w środku hossy VIX potrafi chwilowo rosnąć – nie dlatego, że rynek się załamuje, lecz dlatego, że inwestorzy chwilowo podnoszą poziom zabezpieczeń.
5.	Zamiast wychodzić z rynku, inwestorzy mogą czasowo zabezpieczyć portfel: 
- kontraktem na VIX (na nagłe skoki zmienności),
- opcją put na S&P 500 (na dłuższą korektę).
6.	Koszty hedgingu są realne, ale stanowią swoistą „polisę” – pozwalają utrzymać ekspozycję na spółki, w które wierzymy długoterminowo, bez konieczności ich sprzedaży. Lepiej przygotować krótkoterminową strategię zabezpieczenia niż w panice wychodzić z rynku.
7.	Hedging nie jest narzędziem do zarabiania, lecz elementem dyscypliny inwestycyjnej. Jego głównym celem jest ograniczenie potencjalnych strat, utrzymanie strategii i ograniczenie emocji, a nie poprawa stopy zwrotu.
